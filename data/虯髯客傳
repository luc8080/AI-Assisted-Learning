虯髯客傳

隋煬帝之幸江都也，命司空楊素守西京。素驕貴，又以時亂，天下之權重望者莫我若也，奢貴自奉，禮異人臣。每公卿入言，賓客上謁，未嘗不踞床而見，令美人捧出，侍婢羅列，頗僭於上。末年益甚，無復知所負荷、有扶危持顛之心。
一日，衛公李靖以布衣上謁，獻奇策，素亦踞見。靖前揖，曰：「天下方亂，英雄競起。公為帝室重臣，須以收羅豪傑為心，不宜踞見賓客。」素斂容而起，與語，大悅，收其策而退。
當靖之騁辯也，一妓有殊色，執紅拂，立於前，獨目靖。靖既去，而執拂者臨軒指吏，問曰：「去者處士第幾？住何處？」吏具以對。妓誦而去。
靖歸逆旅。其夜五更初，忽聞叩門而聲低者，靖起問焉。乃紫衣戴帽人，杖揭一囊。靖問：「誰？」曰：「妾，楊家之紅拂妓也。」靖遽延入。脫衣去帽，乃十八九佳麗人也，素面華衣而拜，靖驚答拜。曰：「妾待楊司空久，閱天下之人多矣，無如公者。絲蘿非獨生，願託喬木，故來奔耳。」靖曰：「楊司空權重京師，如何？」曰「彼屍居餘氣，不足畏也。諸妓知其無成，去者眾矣，彼亦不甚逐也。計之詳矣，幸無疑焉！」問其姓，曰：「張。」問其伯仲之次，曰：「最長。」觀其肌膚、儀狀、言詞、氣性，真天人也。靖不自意獲之，愈喜愈懼，瞬息萬慮不安，而窺戶者無停屨。數曰，亦聞追訪之聲，意亦非峻，乃雄服乘馬，排闥而去，將歸太原。
行次靈石旅舍，既設床，爐中烹肉且熟；張氏以髮長委地，立梳床前。靖方刷馬，忽有一人，中形，赤髯而虬，乘蹇驢而來，投革囊於爐前，取枕欹臥，看張梳頭。靖怒甚，未決，猶刷馬。張氏熟視其面，一手握髮，一手映身搖示靖，令勿怒。急急梳頭畢，斂衽前問其姓。臥客答曰：「姓張。」對曰：「妾亦姓張，合是妹。」遽拜之。問：「第幾？」曰：「第三。」問：「妹第幾？」曰：「最長。」遂喜曰：「今日幸逢一妹。」張氏遙呼：「李郎，且來見三兄！」靖驟拜之，遂環坐。曰：「煮者何肉？」曰：「羊肉，計已熟矣。」客曰：「飢甚！」靖出市胡餅。客抽腰間匕首，切肉共食。食竟，餘肉亂切，送驢前食之，甚速。客曰。「觀李郎之行，貧士也，何以致斯異人？」曰：「靖雖貧，亦有心者焉。他人見問，固不言；兄之問，則無隱耳。」具言其由。曰：「然則將何之？」曰：「將避地太原。」客曰：「然，吾故謂非君所能致也。」曰：，有酒乎？」靖曰：「主人西則酒肆也。」靖取酒一斗。酒既巡，客曰：「吾有少下酒物，李即能同之乎？」靖曰：「不敢。」於是開革囊，取一人頭並心肝；卻頭囊中，以匕首切心肝共食之。曰：「此人天下負心者。銜之十年，今始獲之，吾憾釋矣。」又曰：「觀李郎儀形器宇，真丈夫也。亦知太原有異人乎？，」曰：「嘗見一人，愚謂之真人。其餘，將帥而已。」曰：「何姓？」曰：「靖之同姓。」曰：「年幾？」曰：「僅二十。」曰：「今何為？」曰：「州將之子。」曰：「似矣，亦須道兄見之。李郎能致吾一見乎？」日：「靖之友劉文靜者，與之狎，因文靜見之可也。然兄欲何為？」曰：「望氣者言太原有奇氣，使吾訪之。李郎明發，何日到太原？」靖計之日，曰：「某日當到。」曰：「達之明日方曙，候我於汾陽橋。」言訖，乘驢而去，其行若飛，回顧已失。靖與張氏且驚且喜，久之，曰：「烈士不欺人，固無畏！」促鞭而行。
及期，入太原，候之，相見大喜，偕詣劉氏。詐謂文靜曰：「有善相者思見郎君，請迎之。」文靜素奇其人，方議論匡輔，一旦聞客有知人者，其心可知，遽致酒延焉。既而太宗至，不衫不屨，裼裘而來，神氣揚揚，貌與常異。虬髯默居坐末，見之心死。飲數巡，起招靖曰：「真天子也！」靖以告劉。劉益喜，自負。既出，而虬髯曰：「吾見之，十八、九定矣，亦須道兄見之。李郎宜與一妹復入京，某日午時，訪我於馬行東酒樓下。下有此驢及一瘦驢，即我與道兄俱在其所也。」公到，即見二乘；攬衣登樓，即虬髯與一道士方對飲。見靖驚喜，召坐環飲。十數巡，曰：「樓下櫃中有錢十萬，擇一深隱處駐一妹。畢，某日，復會我於汾陽橋。
如期至，即道士與虬髯已到矣。共謁文靜，時方弈棋，起揖而語，少焉，文靜飛書迎文皇看棋。道士對弈，虬髯與靖旁立為侍者。俄而，文皇來，精采驚人，長揖就坐，神清氣朗，滿坐風生，顧盼煒如也。道士一見慘然，下棋子曰：「此局輸矣！輸矣！於此失卻局，奇哉！救無路矣！復奚言！」罷弈請去。既出，謂虬髯曰：「此世界非公世界也，他方可圖。勉之，勿以為念！」因共入京。虬髯曰：「計李郎之程，某日方到。到之明日，可與一妹同詣某坊曲小宅。媿李郎往復相從，一妹懸然如磬，欲令新婦袛謁，略議從容，無前卻也。」言畢，吁嗟而去。
靖亦策馬遄征，俄即到京，與張氏同往，乃一小板門。叩之，有應者，拜曰：「三郎令候一娘子、李郎久矣。」延入重門，門益壯麗。奴婢三十人羅列於前，奴二十人引靖入東廳。廳之陳設，窮極珍異，巾箱妝奩冠鏡首飾之盛，非人間之物。巾妝梳櫛畢，請更衣，衣又珍奇。既畢，傳云：「三郎來！」乃虬髯者，紗帽裼裘，有龍虎之姿。相見歡然，催其妻出拜，蓋亦天人也。遂延中堂，陳設盤筳之盛，雖王公家不侔也。四人對坐，牢饌畢陳。女樂二十人，列奏於前，似從天降，非人間之曲度；食畢，行酒。而家人自西堂舁出二十床，各以錦繡帕覆之。既呈，盡去其帕，乃文簿鎖匙耳。虬髯謂曰：「盡是珍寶貨泉之數，吾之所有，悉以充贈。何者？某本欲於此世界求事，或當龍戰三二十載，建少功業。今既有主，住亦何為？太原李氏，真英主也。三五年內，即當太平。李郎以奇特之才，輔清平主，竭心盡善，必極人臣；一妹以天人之姿，蘊不世之藝，從夫之貴，榮極軒裳。非一妹不能識李郎，非李郎不能榮一妹。聖賢起陸之漸，際會如期；虎嘯風生，龍騰雲萃，固當然也。將余之贈，以奉真主，贊功業，勉之哉！此後十餘年，東南數千里外有異事，是吾得志之秋也。一妹與李郎可瀝酒相賀。」顧謂左右曰：「李郎、一妹，是汝主也。」言畢，與其妻戎裝乘馬，一奴乘馬從後，數步不見。靖據其宅，遂為豪家，得以助文皇締構之資，遂匡大業。
貞觀中，靖位至僕射。東南蠻奏曰：「有海賊以千艘，積甲十萬人，入扶餘國，殺其主自立，國內已定。」靖知虬髯成功也，歸告張氏，具禮相賀，瀝酒東南祝拜之。
乃知真人之興，非英雄所冀，況非英雄乎？人臣之謬思亂，乃螳蜋之拒走輪耳。我皇家垂福萬葉？豈虛然哉！或曰：「衛公之兵法，半是虬髯所傳也。」